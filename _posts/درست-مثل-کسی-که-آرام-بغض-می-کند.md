---
title: "درست مثل کسی که آرام بغض می کند"
date: "2015-10-19"
categories: 
  - "strixmood"
---

[![1548](http://localhost/wp-content/uploads/2015/10/1548-300x300.png)](http://localhost/wp-content/uploads/2015/10/1548.png)

درست مثل کسی که خبر بدی را شنیده و کسی نیست تا ناراحتی را از چهره اش بخواند .. بی تکلم از خیابان ها میگذرد . بلند ترین جایی که میتواند مینشیند .. زانو هایش را بغل میکند .. با نگاهی خیره به دور ترین چراغ شهر آرام بغض می کند ... . پ ن 1: مثل همیشه یکم طولانی شد. پ ن 2: بیخیال .

اصلا ولش کن بگذار درست مثل کسی باشم که خبر خوبی شنیده و کسی نیست که شادی را از چهره اش بخواند .. مدام به همه لبخند میزنم و بلند سلام میکنم .. دور خودم می چرخم ... بالا و پایین می پرم ... قدیمی ترین شعری که بیاد دارم را فریاد می زنم . از نرده های وسط خیابان میپرم ... قدری از راه را عقب عقب طی میکنم .. و برای هر راننده ای که مرا میبیند دست تکان میدهم ... خسته که میشوم دلم را به چمن ها می بازم و زمین را در آغوش میگیرم .. و باز ... با نگاهی خیره به کم سو ترین ستاره ی آسمان آرام بغض میکنم ... اصلا این را هم ول کن

دیگر کسی نیست تا برایش از تفاوت بغض هایم بگویم بگذار درست مثل کسی باشم که هستم ... خوب و بد خبر ها دست از سرم برداشته اند زور بالا شهر به زوزه هایم نمی رسد .... تنها چیزی که فرق کرده این بوده که اینجا خودرو ها پشت خط عابر می ایستند ... دلم نمیخواست بنویسم ولی ... نشد خامی نگاهم را تمسخر نکن چون من جز آنچه که میبینم نمیدانم. هنوز کتف درد دست از سرم بر نداشته بود که پایم تاول زد تا بتوانم یک نانوایی پیدا کنم ... انگار اینجا کسی نان گرم را نمیشناسد ... شاید هم خانه های بلندشان آنقدر گرم است که نیازی به نان گرم نداشته باشند ... نمیدانستم آدم های بالا شهری مریض نمی شوند ... من که هر چه گشتم جز کیلینیک حیوانات چیزی پیدا نکردم ... نمیدانم .. شاید این هم مثل هایپر مارکت هایشان باشد و همه را یکجا جمع کرده باشند تا مردم راحت تر استفاده کنند. انگار خوشکشویی ها اینجا جزئ مشاغل سخت حساب می شوند و چند برابری ، نرخ شان بیشتر از جا های دیگر است ... هر چند هنوز میتوانم تعداد بالایشان را بنویسم به پای چشمانم که همه چیز را می تواند چهار تا ببیند .. اینجا خبری از صدای باند و بوق و آهنگ های هایده نیست ... همه با صدای موتور به هم سلام میکنند ... کسی عجله ای ندارد ... نا خود آگاه به اختلاف سرعتم با دیگران پی میبرم ... هر چه آرام تر که میشوم بیشتر احساس خفگی میکنم ... این عطر ها هیچ کجای خاطراتم وجود ندارند. کمی آنطرف تر همکلام میشوم ... با جوانی کت و شلوار پوشیده که مشغول لبو فروختن است ... تابو ی سکوتش را نمیشکنم و ترجیح میدهم که با خودم به این فکر نکنم که احتمالا روزی دانشجو بوده و حالا درسش را تمام کرده و پشت میز لبو نشین شده است. هه .. آدامس جویده شده ام را به پیشانیم میچسبانم و سعی میکنم یادم نیاید که من تا حالا کت و شلوار هم نپوشیده ام چه برسد به لبو فروشی.

سکوت کوچه پس کوچه ها را دوست دارم ... بعضی از همسایه ها تا مرا میبینند چراغ جلوی خانه شان را روشن میکنند .. مهمان نوازند ... ولی فکر کنم چون نان در خانه ندارند در را باز نمی کنند . از بارنج که رد میشدم آرامگاهی دیدم که شرایط دفن شدن در آنجا از مردن سخت تر بود ... سکوت کوچه پس کوچه ها را دوست دارم ... مثل همیشه در پسا توی کوچه ها می توان زندگی را هرچند کم رمق یافت .... نمیدانم ... ولی شاید بد نبود اگر بین این همه فروشگاه و مغازه چند کتاب فروشی هم نه برای خریدن و خواندن بلکه برای هدیه دادن به چشم می خورد. هر چند انتشارت فروزش رو دیدم ولی کتابی رو که میخواستم نداشت ... هنوز نتوانسته ام درک کنم ... آشپزخانه ای را که به جای تبلیغ کیفیت غذا یا قیمت مثلا نازلش صحبت از ظرف غذاهایش میکند ... لابد باید ظرف خوشمزه ای باشد . .. هات داگ های 50 سانتی کمتر از قاب کفش های 10 سانتی طرفدار ندارد. مثل همیشه ... بیخیال .. بی تکلم از خیابان ها میگذرم . بلند ترین جایی که میتوانم مینشینم .. زانو هایم را بغل میکنم .. و با نگاهی خیره به دور ترین چراغ شهر آرام بغض می کنم ... و دیگر کسی نیست تا تفاوت بغض هایم را بداند #شب\_ناله\_ها Straxico 2015 sep 27
