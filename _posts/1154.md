---
title: ""
date: "2015-01-25"
categories: 
  - "strixmood"
---

و من اهل حل کردن خنده هایم در کلمات نیستم... غصه هایم مثل سایه ی پروانه ایست که در کنار گهواره ات خوابش برده....  
تقسیمم کن... من لابه لای اشک هایت مدفون شده ام... من اینجا رو به روی دنیای خودم ایستاده ام و ننگم می آید که با تو از تیک تاک ساعت ها بگویم.. من چندی بی خدا زیسته ام و جز دستانم کسی را شکر نگفته ام.... دستانی که حالا دارند یخ می زنند.... از چه بگویم با تو؟  
تویی که صداقت را در چشمان قاصدک ها دیده ای و امید را از خدایی هدیه گرفته ای که یخ نمی زند.... چه بگویم با تو؟  
تویی که خورشید را نادیده می گیری ... و با ستاره ها گوشواره می کشی و نسیم را در حسرت وول خوردن لا به لای مو های نداشته ات پیر کرده ای.... چه بگویم با تو؟  
تویی که بغل بغل با سرنگ ها و میخ ها خاطره داری .... بی حوصله گی هایت را با سرگیجه ها در میان می گذاری و نجابتت را هنگام تزریق به رخ مهتاب می کشی....  
چه بگویم با تو؟  
من همانم که محتاج نگاهت است.. محتاج دنیایت... من همانم که اندک پریشانی هایم مرا از خواب پشیمان می کند و تو هر شب خواب با طعم مرگ را چه ساده هضم می کنی.... چه بگویم با تو؟  
هه ... آدم های شهر من گارد شخصیتی میگیرند... پشت دنیای ارزشی خود پنهان می شوند... نمی گذارند حسشان را حس کنی... نمی گذارند درکشان کنی.... نمیدانم این گره ی کور شده بین تکثیر سالیان را چگونه وا کنم... نمیدانم ..  
نقاشی هایت را دیده ام... جغدت به دلم نشست .... نمیدانم هر شب کابوس مرگ میبینی یا رویای سلامتی....  
نمیدانم...  
ولی من همیشه زل میزنم به نیمه های خالی ... نمیدانم....  
هیچ خدایی حق ندارد لبخند را از تو بگیرد....  
و هنوز نمیدانم به جز سلام و احوال پرسی چه باید بگویم با تو....
