---
title: "الهام ...."
date: "2015-10-19"
categories: 
  - "strixmood"
---

پاییز امروز آمد . هوای دلم را سرد کرد. و من دوباره مست نگاهی شدم که خوب می شناختمش. هر چند جز نگاهش هیچ چیز دیگری مثل قدیم نبود. ثانیه ها خش خش کنان جلو میرفتند و من جرات نگاه کردن به اسم بالای تخت را نداشتم. انگشترش را که دیدم بغضم ترکید. همان انگشتری بود که روزی با آن من و الهام گل یا پوچ بازی میکردیم... خدایا این الهام من است؟ همان دختری که با هم جورچین میچیدیم و داد بقیه بچه های اتاق را در می آوردیم؟ همانی که روزی وادارم کرد از اتاق بیرون بروم تا برایم شعر بخواند و خجالت نکشد؟ همانی که داداش مهران صدام میکرد؟ با حجم لرزان لبانش سعی کرد سلام کند. و من از خودم تا خدا فقط میپرسیدم چرا؟ بی هیچ حسی به زندگی زل زده بودیم به هم. هنوز هم زیبا بود . دوست داشتم باز همان لباس لیمویی رنگ تنش بود و با هم نقاشی مورد علاقه ام را میکشیدیم. هووووف ... چشمه ی اشکم که خشک شد مجبور شدم ماسکم را عوض کنم ... خیس تر از آنی بود که قابل استفاده باشد ..هر چند از الهام من سایه ای محو به جا مانده بود از رویایی دور ولی من باید هنوز همون داداش مهران می ماندم. امروز روز جهانی کودک بود ... همه ی بچه ها در راهرو روی صندلی نشستند و تا آنجا که از عقلم پر میکشید دیوانه بازی در آوردم. و دلنشین ترین لحظه ی عمرم زمانی بود که لبی دردهایش را شاد می خندید ... الهام داشت به من میخندید. خدایا اگه صدای منه شب زده ی تنهارو نمیشنوی به حق صدای نفس های الهام حال همه ی بچه های سرطانی رو خوب کن. Straxico 2015 oct 8
